Document informatiu presentat a la Comissió de Docència i Política Acadèmica
del 28/06/2023 Vicerectorat de Política Acadèmica Guia per incorporar
l'anàlisi de sostenibilitat i implicacions ètiques en els TFE ANÀLISI DE
SOSTENIBILITAT i IMPLICACIONS ÈTIQUES PER A TFG/TFM IMPORTANT: L'AVALUACIÓ
D’AQUEST INFORME ES BASARÀ EN LA TEVA CAPACITAT PER ANALITZAR LA
SOSTENIBILITAT DEL TFG/TFM, MÉS QUE NO PAS EN EL NIVELL REAL DE SOSTENIBILITAT
DEL TFG/TFM. 1\. Introducció El TFG/TFM és l'acte en què l’estudiantat
demostra que ha adquirit les competències necessàries per a l’exercici de
l’especialitat que ha cursat. I entre aquestes competències han d’estar les
d’avaluar i reflexionar sobre els impactes ambientals, socials i econòmics de
la seva especialitat i saber enfrontar-se a les problemàtiques ètiques que
se’n derivin. L’article 4.2 del Real Decreto 822/2021 estableix que tots els
plans d’estudis universitaris hauran de tenir com a referent, entre altres, el
respecte a la igualtat de gènere, el principi de no discriminació per cap
causa i el tractament de la sostenibilitat i el canvi climàtic. Entre els
coneixements, habilitats i competències de cada grau estan les de tenir la
capacitat d'analitzar i valorar l’impacte social i ambiental de les solucions
tècniques que es proposin i la de comprendre la responsabilitat ètica
associada a l’especialitat. L'informe de sostenibilitat és un requisit comú
—gairebé una obligació— per a les empreses i els seus projectes avui en dia.
El desembre de 2022, s’ha aprovat una directiva a nivell de la UE que obliga
progressivament a les empreses (a partir del gener del 2026 obligatori a
totes) a donar informació detallada sobre l'impacte al medi ambient, els drets
humans i l'àmbit social. Segons dades de l'Enquesta sobre Informes de
Responsabilitat Corporativa KPMG, el 2021 el 96 % de les 250 empreses més
grans del món van fer informes de sostenibilitat. Dintre d’aquest context es
demana que tots els Treballs Fi de Grau i Treballs Fi de Màster (TFG i TFM) de
la UPC incloguin en la memòria final un capítol titulat “Anàlisi de
sostenibilitat i implicacions ètiques”. Aquesta anàlisi consisteix en una
valoració dels impactes ambientals, socials i econòmics, i les possibles
implicacions ètiques que ha comportat la realització del TFG/TFM. En el cas
que el TFG/TFM plantegi un producte/servei/sistema/edifici/etc, que en aquest
document anomenem projecte, i que podria arribar a implementar-se, l’anàlisi
també ha de realitzar-se sobre els impactes que tindria la proposta en la seva
execució durant les diferents etapes del seu cicle de vida. En aquest document
es donen algunes pautes per elaborar aquesta anàlisi de sostenibilitat i
d’implicacions ètiques i correspondrà a l'autor o autora del treball fer
l'anàlisi més específica i adaptada al seu projecte. 2\. La matriu de
sostenibilitat La taula 1 representa el que anomenem matriu de sostenibilitat
que ens permetrà organitzar els diferents conceptes d'aquesta guia. No cal que
es redacti l'informe utilitzant una matriu, però s’aconsella seguir les
directrius que s’indiquen. Desenvolupament del TFG/TFM Execució del projecte
Riscos i limitacions Punt de vista ambiental Impacte ambiental Impacte
ambiental Riscos i limitacions ambientals Punt de vista econòmic Factura Pla
de viabilitat Riscos i limitacions econòmics Punt de vista social Impacte
personal Impacte social Riscos i limitacions socials Taula 1. Matriu de
Sostenibilitat dels TFG/TFM En aquesta guia s'entendrà com a TFG/TFM el
treball acadèmic pròpiament dit, que comença amb l’acceptació de temàtica per
part de l’estudiant i acaba quan es presenta davant del tribunal, i s’entendrà
com a projecte el producte/sistema/servei/edifici/etc. que el TFG/TFM presenti
(si és el cas). Per exemple, un TFG/TFM que consisteix en una anàlisi d’un
conjunt de dades, només cal que faci l’informe de sostenibilitat sobre el
desenvolupament del treball (columna 1). En canvi, un TFG/TFM que proposa una
aplicació de mòbil, sí que pot estimar quin seria l’impacte d’aquest projecte
(aquesta aplicació de mòbil) durant el seu (hipotètic) funcionament. L'anàlisi
de la sostenibilitat d'un TFG/TFM es pot dividir en tres parts, identificades
per les columnes de la matriu: ● El desenvolupament del TFG/TFM, que inclou
tota la recerca, càlculs, reunions, proves, redactat de documents, etc. que
s’han fet durant la realització del treball acadèmic. ● L’execució del
projecte, en el cas que el TFG/TFM en presenti un. ● Els riscos i limitacions
inherents tant al treball acadèmic com al projecte en el cas que se’n presenti
un. Els riscos fan referència a variables que podem identificar, però no
controlar, tot i que podrien influir en l'èxit o el fracàs d'un projecte. Un
exemple de risc: es dissenya una aplicació mòbil per a la venda en línia, però
un rival decideix copiar la nostra idea amb una iniciativa semblant. Un
exemple d'esdeveniment inesperat: sense avís previ, una llei estatal prohibeix
les vendes per Internet a partir de la setmana vinent. Els esdeveniments
inesperats no es poden preveure i no cal considerar-los en aquest informe. Si
els mitjans ja han parlat sobre la possible aprovació d'una llei d'aquest
tipus, aleshores es tracta d'un risc més que no pas d'un esdeveniment
inesperat. Com a limitacions hem de tenir en compte totes aquelles que han fet
que tant el treball com el projecte no estiguin més desenvolupats. Les
principals limitacions tenen a veure amb el fet que el temps i els recursos
dedicats als TFG/TFM són, evidentment, limitats. Com es veu a la taula, cada
columna s'ha d'analitzar des de tres perspectives: ambiental, econòmica i
social, les tres dimensions de la sostenibilitat. El significat de cada cel·la
de la matriu és el següent: ● Cel·la Ambiental/Desenvolupament del TFG/TFM:
representa l'impacte produït en el medi ambient durant l'elaboració del
treball (consum energètic, ús de material, generació de residus,etc.). En la
majoria dels treballs és suficient calcular i comentar breument la petjada de
carboni que es pot mesurar en emissions de CO2e1. ● Cel·la Ambiental/Execució
del projecte: representa l’impacte ambiental que tindrà (o tindria) el
projecte proposat durant tota la seva vida útil. Es poden utilitzar indicadors
o paràmetres diversos, com la petjada de carboni o d’altres específics dels
vectors ambientals afectats (territori, energia, aigua, residus…). ● Cel·la
Ambiental/Riscos i limitacions: representa totes les eventualitats que poden
fer que l'impacte ambiental del projecte sigui més negatiu del que es preveia
a la memòria del projecte. Ha d’incloure també les limitacions detectades per
fer les estimacions dels càlculs tant del treball com del possible projecte. ●
Cel·la Econòmic/Desenvolupament del TFG/TFM: representa el consum de recursos
(materials i humans) durant tot el treball i el cost d'aquests recursos. Seria
l'equivalent a la factura que s'enviaria a un client potencial i requereix una
planificació detallada del calendari del TFG/TFM. Penseu si fos un treball
professional, quant haurien costat les hores dedicades i els materials (si
n’hi ha) utilitzats. ● Cel·la Econòmic/Execució del projecte: representa el
pla de viabilitat del projecte. En el cas dels TFG/TFM, aquest pla es pot
exposar de manera molt simplificada. ● Cel·la Econòmic/Riscos i limitacions:
representa totes les eventualitats que poden fer que el projecte trigui més
del previst a ser viable o potser no arribi mai a ser rendible i les
limitacions que es tenen en les previsions i càlculs efectuats. ● Cel·la
Social/Desenvolupament del TFG/TFM: representa l'impacte que ha tingut
l’execució del treball en les persones que hi han treballat (com a mínim
l’estudiant o estudianta i director o directora). Pot incloure, per exemple,
la presa de consciència de situacions que abans es desconeixien, i una
reflexió sobre qui ha estat involucrat en el desenvolupament del treball i qui
considerem que ha faltat. ● Cel·la Social/Execució del projecte: representa
l'impacte que tindria la posada en marxa del projecte en els diferents
col·lectius que podrien estar relacionats directament o indirectament. Els
col·lectius relacionats amb el projecte poden ser propietaris/gestors,
treballadors, proveïdors, consumidors (usuaris directes) o altres (usuaris
indirectes o passius). Les repercussions socials poden ser molt diverses, i en
general són difícils de preveure i quantificar. Es pot observar l'enorme
diversitat dels indicadors reals de sostenibilitat social en els estàndards de
la GRI2. ● Cel·la Social/Riscos i limitacions: representa totes les
eventualitats que poden fer que el projecte tingui un impacte social més
negatiu en algun dels col·lectius relacionats i les limitacions que hi ha en
aquestes estimacions. 1
https://www.electricitymap.org/zone/ES?solar=false&remote;=true&wind;=false 2
https://www.globalreporting.org/standards/download-the-standards/ 3\.
Preguntes guia per elaborar l’informe Per elaborar l'anàlisi de
sostenibilitat, proposem que us feu una sèrie de preguntes. Les respostes
constituiran l'anàlisi de sostenibilitat en el capítol corresponent de la
memòria del treball. La taula 2 mostra aquestes preguntes. No totes les
preguntes són rellevants per a tota mena de TFG/TFM. Heu de pensar quines
preguntes resulten pertinents específicament per al vostre TFG/TFM i quines
no. També heu de pensar (i parlar-ne en l'anàlisi de sostenibilitat) quines
altres preguntes, diferents de les que s’inclouen en aquest document, poden
ser rellevants per al vostre TFG/TFM. Reflexionar en profunditat sobre la
sostenibilitat del vostre TFG/TFM probablement revelarà efectes tant positius
com negatius. Tanmateix, en cap cas els efectes negatius sobre la
sostenibilitat del vostre projecte comportaran una avaluació negativa de la
vostra anàlisi de sostenibilitat o del vostre TFG/TFM. Taula 2. Preguntes per
respondre en l'anàlisi de sostenibilitat del TFG/TFM de la memòria del vostre
TFG/TFM. Desenvolupament del treball final d’estudis Execució del projecte
Riscos i limitacions Punt de vista ambiental F.EN.D.1. Quantifiqueu l'impacte
ambiental del treball. Quines mesures heu pres per reduir l'impacte? Heu
quantificat aquesta reducció? El vostre disseny segueix principis d’economia
circular? F.EN.X.1. Quins recursos estimeu que es faran servir per posar en
marxa el projecte i durant la seva vida útil? Quin serà l'impacte ambiental
d'aquests recursos? F.EN.R.1. Podria presentar-se cap escenari que augmenti la
petjada del projecte? F.EN.D.2. Si tornéssiu a fer el projecte, el podríeu fer
amb menys recursos? Es pot tornar a dissenyar amb material reutilitzat?
F.EN.D.3. Quines han estat les principals limitacions de l’anàlisi ambiental
de la vostra proposta? F.EN.X.2. El projecte reduirà l'ús d'altres recursos?
En general, l'ús del projecte millorarà o empitjorarà la petjada ambiental?
F.EN.D.2. Si n’heu utilitzat, quin és l'origen de les matèries primeres i/o
dels materials que heu fet servir? Els vostres proveïdors publiquen informes
ambientals? Quines directives segueixen? F.EN.X.3. Quan finalitza la vida del
projecte, quins residus es generen? Com es pot reduir l'impacte ambiental del
desmantellament? F.EN.X.4. El projecte es podria dur a terme amb menys impacte
ambiental? Punt de vista econòmic F.EC.D.1. Quantifiqueu el cost (recursos
humans i materials) del treball. Quines decisions heu pres per reduir el cost?
Heu quantificat l'estalvi? F.EC.X.1. Quin és el cost estimat del projecte
durant el seu cicle de vida? Es podria reduir aquest cost per fer el projecte
més factible? F.EC.R.1. Podria presentar-se cap escenari que posés en perill
la viabilitat del projecte? F.EC.R.2. Quines han estat les principals
limitacions de l’anàlisi econòmica de la vostra proposta? F.EC.X.2. Heu tingut
en compte el cost dels ajustos/actualitzacions/reparacions durant la vida del
projecte? F.EC.X.3. El desmantellament del projecte suposaria cap cost
addicional? F.EC.X.4. Podria algun altre projecte beneficiar-se dels resultats
d'aquest? Punt de vista social F.SO.D.1. Aquest treball inclou reflexions
significatives sobre els estàndards personals, professionals o ètics? S’ha fet
un ús inclusiu i no sexista del llenguatge? F.SO.X.1. Qui es beneficia de l'ús
del projecte? Hi ha cap col·lectiu que es pugui veure afectat negativament pel
projecte? Si és que sí, fins a qui punt? F.SO.R.1. Podria presentar-se cap
escenari que faci que el projecte resulti perjudicial per a algun segment
concret de la població? F.SO.X.2. En quina mesura el projecte resol el
problema sorgit inicialment? F.SO.R.2. Podria el projecte crear algun tipus de
dependència que deixés els usuaris en una posició feble? F.SO.R.3. Quines han
estat les principals limitacions de l’anàlisi social de la vostra proposta?
F.SO.D.2. Quina és la situació actual del sector relacionat amb el treball?
F.SO.X.3. Hi ha altres maneres d'implementar el projecte que condueixin a
diferents impactes socials? F.SO.D.3. Si heu utilitzat materials, els
distribuïdors, fabricants, proveïdors i minoristes publiquen codis públics
d'ètica o de conducta? F.SO.X.4 El projecte evita biaixos, estereotips i rols
de gènere? F.SO.X.5. Heu tingut en compte la usabilitat del vostre producte
per a persones amb necessitats diverses (edat, gènere, sexe, diversitat
funcional, diversitat cultural, etc.)? Hi ha barreres per utilitzar-lo? 4\.
Implicacions ètiques Tal com s’ha detallat en les taules anteriors, en la teva
activitat professional hi haurà impactes ambientals, socials i econòmics que
poden generar problemes ètics que cal identificar, analitzar i respondre. Per
realitzar aquest informe et proposem les següents preguntes sobre la dimensió
ètica del teu TFG/TFM: \- A quines necessitats exactament està responent el
teu treball? Qui ha definit aquestes necessitats? (pot anar des de l’augment
del coneixement de ciència bàsica, fins a respondre a un ODS concret) \-
Podries anticipar conseqüències del teu TFG/TFM més enllà de les buscades amb
la proposta? \- En el cas que existeixi un codi deontològic associat a la
professió, el teu treball està respectant tots els seus punts? Cal que el teu
treball respecti els principis rectors del Codi Ètic de la UPC, i, en el cas
que sigui un treball de recerca, també del Codi d’integritat de la recerca de
la UPC. Recorda incorporar a la memòria del TFG/TFM el document que has signat
de compromís de compliment d’aquests codis i la llei de protecció de dades
(RGPD) en el moment de formalitzar la matrícula. 5\. Relació amb els Objectius
de Desenvolupament Sostenible Per finalitzar l’informe només queda indicar si
el TFG/TFM contribueix a alguna de les metes dels Objectius de Desenvolupament
Sostenibles (ODS). Els ODS, aprovats per Nacions Unides l'any 20153, també
coneguts com a Agenda 2030, tenen 169 fites que podràs revisar en la taula que
trobaràs aquí. Explica breument si el teu treball i/o projecte contribueix a
alguna de les metes concretes, o d’alguna manera a l’esperit general d’algun
dels ODS i per què. 6\. Conclusions Un bon professional, una bona professional
ha de conèixer els impactes ambientals, socials i econòmics de la seva
especialitat i saber decidir sobre les problemàtiques ètiques que se’n
derivin. Aquest document presenta un mètode per dur a terme una anàlisi de
sostenibilitat per a un TFG/TFM. Tanmateix, atesa la diversitat dels TFG/TFM a
la UPC, si un estudiant o una estudiant vol organitzar la seva anàlisi de
sostenibilitat d'una manera diferent de la que descrivim aquí perquè consideri
que s’adiu més bé amb el seu TFG/TFM, ho pot fer sempre que se’n faci una
anàlisi completa i justificada. 3 https://sdgs.un.org/goals Annex. Exemples. ●
Impact of engineering physics Treball d’anàlisi dels estudiants del grau
d’Enginyeria Física de la UPC. Molt útil com a referència.

