Guia de l’estudiant per realitzar el TFG Introducció Aquesta guia no és un
manual sobre com realitzar el TFG. El seu objectiu és donar pistes a
l’estudiant sobre què fer a cada una de les fites. Està elaborada seguint el
mètode socràtic. Sòcrates va popularitzar aquesta forma de reflexionar en la
Grècia clàssica, segons ens explica el seu deixeble Plató. El mètode socràtic
consisteix en formular un conjunt de preguntes sobre un tema central per
afavorir la reflexió i organitzar un debat al voltant de les respostes,
generant i responent noves preguntes. En aquesta guia s'aplica la primera part
del mètode socràtic com a guia perquè els estudiants realitzin el seu TFG.
Així, es proposa una sèrie de preguntes en cada fita sobre les que l'estudiant
ha de reflexionar a l'hora de realitzar la part corresponent del seu TFG. Com
cada fita d'avaluació té un conjunt d'indicadors, en aquesta guia es plantegen
un conjunt de preguntes que ofereixen pistes sobre la direcció en la qual
l'estudiant ha de reflexionar, el que ha de plantejar-se i fer per superar amb
èxit cadascuna de les accions d'avaluació de la fita. Així, per a cada fita es
defineix un conjunt de preguntes sobre les quals l’estudiant ha de reflexionar
durant les accions d'avaluació corresponents. Moltes de les preguntes tenen
una correspondència directa amb alguns dels indicadors a avaluar, però altres
serveixen per guiar l’estudiant a pensar en l'orientació i les conseqüències
del seu projecte. A continuació es mostren les preguntes que l'estudiant ha de
plantejar en cada fita. Preguntes per a la Fita Inicial La Fita Inicial es
realitza durant el primer mes de treball, quan l’estudiant tot just ha
començat a elaborar el seu TFG. L'objectiu d'aquesta fita és detectar el més
aviat possible si el plantejament del projecte és inadequat, incomplet o
millorable; i ajudar l'estudiant a corregir- ho. Bàsicament, en aquesta fita
s'avalua si la definició del problema és adequada, si hi ha una valoració
prèvia dels riscos i limitacions del projecte i si s'ha realitzat una
planificació (inicial) temporal i una anàlisi econòmica a partir d'aquesta
planificació. Per a la fita inicial, l'estudiant ha de reflexionar sobre les
següents qüestions: • Quins són els objectius del TFG? Estan clarament i
suficientment especificats? Quin és el problema que cal resoldre? Està tancat
l'abast del TFG? El projecte té l'entitat suficient per ser un TFG i es
justifica que ha de ser realitzat per un enginyer tècnic? (la titulació de
Grau en Informàtica habilita per a la professió d'Enginyer Tècnic en
Informàtica). Està el problema ja resolt i cal utilitzar / adaptar una solució
existent, o cal dissenyar-ne una nova? A qui va dirigit el producte? Qui el
farà servir? Qui es beneficiarà del resultat del treball? • Existeix una
planificació temporal inicial del TFG? Existeix una anàlisi inicial dels
costos (esforços i recursos) de realització del TFG? Existeix una estimació de
les limitacions i/o riscos del projecte? • Es descriu la metodologia de
treball que es seguirà? Quines eines s’utilitzaran per al seguiment del TFG?
Es descriu el mètode de validació dels resultats obtinguts? • ¿S’analitza
l'impacte social i/o ambiental i/o econòmic que podria tenir el projecte en
l'entorn en què s'emmarca? Per exemple: el projecte permetrà millorar,
directament o indirectament, la qualitat de vida de les persones?, permetrà
reduir la petjada ecològica?, serà econòmicament viable?, es proposa la
inclusió de mecanismes per quantificar els efectes en termes de
sostenibilitat? • La documentació, està escrita amb claredat i dirigida a una
audiència sense coneixement previ del projecte? La redacció és correcta
ortogràficament, sintàcticament i semànticament, i utilitza expressions
precises? Es defineixen els conceptes nous quan correspon? • En la
presentació, fa servir l'estudiant un llenguatge tècnic adequat? Utilitza una
entonació correcta, sense falques i amb un to de veu audible per al públic?
S’expliquen clarament els aspectes fonamentals del projecte? En les preguntes
de l'avaluador, es lliga la resposta amb altres elements de la feina? (en
aquest punt les preguntes intenten orientar l'estudiant en el seu comportament
davant del debat socràtic que probablement mantindrà amb els avaluadors). • En
la presentació, s'expressa l'estudiant amb naturalitat?, controla i influeix
en el públic amb missatges no verbals, com ara l'expressivitat de les mans o
l'ús de la mirada?, gestiona bé els temps?, gestiona i utilitza el silenci?,
aconsegueix que l'audiència l'escolti quan el missatge fonamental és oral, i
que llegeixi la transparència quan és aquest el missatge fonamental? (les
preguntes orienten ara l'estudiant sobre com relacionar-se amb la seva
audiència). • En la presentació, s'han seleccionat adequadament les parts a
exposar? Els elements de suport ‒habitualment transparències‒ tenen tots els
elements bàsics (numeració, títol, darrera transparència, etc.)? L'ús de
taules, gràfiques, imatges, colors, quantitat d’informació, mida de la lletra,
etc., aconsegueix una presentació amena? ¿L'elecció dels punts s'adequa a la
feina i permet que la presentació flueixi amb naturalitat? Les preguntes han
estat agrupades en vuit punts que corresponen a altres tants indicadors: •
Formulació del problema a resoldre, • planificació inicial del treball a
realitzar, • descripció de la metodologia que es fa servir, • anàlisi inicial
del possible impacte del projecte en termes socials, ambientals i econòmics
(anàlisi de sostenibilitat), • escriptura clara i correcta, • comunicació
oral: llenguatge verbal, • comunicació oral: llenguatge no verbal, •
comunicació oral: ús solvent d'elements de suport. Preguntes per a la Fita de
Seguiment. La Fita de Seguiment es realitza quan l'estudiant ha fet,
aproximadament, la meitat del seu projecte. L'objectiu d'aquesta fita és
valorar en quina mesura l'estudiant està seguint la planificació definida i,
si s'han produït canvis, si aquests estan justificats. Es valora també la
iniciativa de l'estudiant i la seva capacitat de prendre les decisions
necessàries per tirar endavant el TFG. Per a la Fita de Seguiment, l'estudiant
ha de reflexionar sobre les preguntes següents: • Es defineix de forma
adequada el context en el qual s'emmarca el TFG? Es descriu la manera com es
gestiona actualment el problema? S’ analitza l'existència de productes
similars o relacionats en el mercat? Es justifiquen les tecnologies que
s'utilitzaran? • S'han produït canvis respecte a la planificació inicial? Si
és així, estan justificats i es presenta una planificació definitiva? Com
afecten els objectius o al desenvolupament del projecte? En quin punt de la
planificació es troba el projecte? • S’ha produït cap canvi en la metodologia
proposada? Si és així, es justifica la nova metodologia? • S’analitzen
diferents alternatives per resoldre el problema? ¿Es justifica l'opció
adoptada? Ha estat l'estudiant proactiu en les decisions preses? S'han sabut
justificar? Ha tingut iniciativa a l'hora de realitzar el treball? Ha sabut
enfrontar / solucionar obstacles? • Ha tingut l'estudiant un comportament
professional i ètic durant la realització del treball? • ¿S'integren en el TFG
coneixements de diverses disciplines? ¿Es proposen solucions creatives? • ¿Els
aspectes rellevants del projecte estan regulats per alguna llei o normativa?
Si és així, el projecte les compleix? Igual que per a la Fita Inicial, les
preguntes s'han agrupat de manera que siguin coherents amb un conjunt de vuit
indicadors: • Contextualització del projecte, • seguiment de la planificació,
• justificació dels canvis i descripció de la nova metodologia, • justificació
de l'opció seleccionada, • capacitat de l'estudiant per prendre iniciatives i
decisions, • capacitat de l'estudiant per implicar-se en el treball amb
actitud professional, • integració de coneixements i generació de solucions
creatives, • identificació de les regulacions (lleis normes, etc.)
susceptibles de ser aplicades en el projecte. Preguntes per a la Fita Final.
La Fita Final es realitza quan el TFG s'ha completat. És l'últim acte
avaluatiu de l'estudiant en els seus estudis de Grau, i ha de ser capaç de
demostrar tota la formació adquirida. S'espera, per tant, que el projecte
tingui un alt nivell tècnic, però també que l'informe estigui ben redactat,
que la presentació sigui clara i entenedora i que doni una idea clara de
l'abast i les aportacions del projecte. Per a l'elaboració de la memòria del
TFG, en la Fita Final l'estudiant ha de reflexionar sobre les següents
qüestions: • En quina mesura el projecte soluciona el problema plantejat
inicialment? • S’han revisat els compromisos (objectius, abast, planificació,
costos, etc.) adquirits en les fites anteriors? Si és així, es justifiquen
adequadament els canvis? Hi ha una quantificació del treball realitzat i una
valoració econòmica del projecte? • S’explica clarament com s'ha arribat a la
solució proposada i com s'ha validat la solució? Es proporciona suficient
informació per fer reproduïbles els procediments d’anàlisi, síntesi i
avaluació? Si l'avaluació es realitza de forma numèrica, es presenten els
nombres de manera correcta i raonada? • Existeix una anàlisi de l'impacte
social, ambiental i econòmic del projecte en el seu entorn més proper? Pot
analitzar aquest impacte més enllà de l'entorn proper del projecte? Si
l'impacte és negatiu, hi ha formes de reduir-lo o eliminar-lo? S'ha realitzat
algun tipus d’accounting per quantificar els efectes en sostenibilitat? Si
s'ha realitzat, es presenten clarament les conclusions? • La memòria té un
resum en català, castellà i anglès? ¿Hi ha un índex, amb pàgines i seccions
numerades? ¿L'estructura de la memòria és coherent? La memòria és completa?
Existeix una secció de conclusions? • La memòria, està escrita amb claredat i
dirigida a una audiència sense coneixement previ del projecte? La redacció és
correcta ortogràficament, sintàcticament i semànticament, i utilitza
expressions precises? Es defineixen els conceptes nous quan correspon? • En la
memòria, s'identifiquen els punts confusos i s'aclareixen amb exemples i
explicacions? S'afegeixen peus de pàgina o notes al final si és necessari? Les
taules i gràfiques s’entenen sense haver de llegir el text? Les referències
estan correctament citades? S’indica la font de les cites textuals i / o
gràfiques? • En la presentació, es fa servir un llenguatge tècnic adequat?
S'utilitza una entonació correcta, sense falques i amb un to de veu audible
per al públic? En les preguntes de l'agent avaluador, es lliga la resposta amb
altres elements de la feina? S’expliquen clarament els aspectes fonamentals
del projecte? S'expressa l'estudiant amb naturalitat? • En la presentació,
l'estudiant controla i influeix en el públic amb missatges no verbals, com ara
l'expressivitat de les mans, l’ús de la mirada o l'elecció de la indumentària?
Gestiona bé els temps? Gestiona i utilitza el silenci? Aconsegueix que
l'audiència l’escolti quan el missatge fonamental és oral, i que llegeixi la
transparència quan aquesta és el missatge fonamental? • En la presentació, ha
seleccionat l'estudiant adequadament les parts del projecte a exposar? Els
instruments de suport ‒habitualment transparències‒ tenen tots els elements
bàsics (numeració, títol, darrera transparència, etc.)? L'ús de taules,
gràfiques, imatges, colors, quantitat d'informació, mida de la lletra, etc.,
aconsegueix una presentació amena? ¿L'elecció dels punts a presentar s'adequa
a la feina i permet que la presentació flueixi amb naturalitat? Com es pot
observar, aquestes preguntes estan orientades a que l'estudiant s'asseguri que
ha escrit un bon informe del projecte i que ha tractat els aspectes més
importants durant la seva presentació. Les preguntes estan agrupades per ser
plantejades sobre la base de deu indicadors: • Resolució del problema formulat
inicialment i abast dels objectius definits, • seguiment de la planificació i
presentació d'una anàlisi del costos del projecte, • existència d'informació
suficient per reproduir el procediment d’anàlisi, síntesi i avaluació, •
existència d'una anàlisi de l'impacte del projecte en termes socials,
ambientals i econòmics (anàlisi de sostenibilitat), • comunicació escrita:
estructura i organització del treball, • comunicació escrita: escriptura clara
i correcta, • comunicació escrita: ús apropiat de recursos d'informació, •
comunicació oral: llenguatge verbal, • comunicació oral: llenguatge no verbal,
• comunicació oral: ús solvent d'elements de suport. En aquesta fita s'espera
que l'estudiant pugui concloure si el treball ha estat profitós, és a dir, si
la seva solució aporta alguna millora al problema plantejat inicialment i / o
si el seu projecte millora d’alguna manera la qualitat de vida de les persones
a les quals va dirigit, per exemple. Les preguntes orienten l’estudiant en la
redacció del seu informe que, de fet, és una part crítica en el TFG, ja que és
el que perdurarà en la majoria dels casos. Finalment, es proposa un conjunt
addicional de preguntes que orientin l'estudiant per realitzar la presentació
oral del TFG que, en definitiva, és el moment en què l'estudiant ha de
convèncer en directe el tribunal de la vàlua del seu treball.

